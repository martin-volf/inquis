* Tuesday, 05/28/1450
** Dominikánský klášter, před laudami

Výslech Bišty se zvrhnul v politováníhodný masakr, a nelze s klidným svědomím
říci, že na něm nemáme viny.  Bišta byl vskutku velmi zatvrzelý a už jsme
připravovali pochodně - Hraničář odešel za dveře, neb nechtěl používání
útrpných procedur přihlížet; v té chvíli, patrně i za nějakého Bištova
přičinění, se v kobkách zjevilo několik vetřelců: dva u nás, čtyři další v
chodbě, kde byl Hraničář.  Jeden z těch dvou, zakutý v těžké zbroji s rohatou
přilbicí, byl podle všeho jejich velitel a panovačným hlasem nám kázal vydat
"jejich muže".  To jsme odmítli a strhla se bitva.

V té jsme Bohu díky obstáli, velký podíl na tom neslo Lucasovo šermířské
umění - o kolik snazší je bojovat s Lucasem po boku než s Lucasem v zádech;
hned v prvních chvílích zle porubal jejich velitele a mně stačil jeden šťastný
zásah, aby velitel padl a temnou svou magií se scvrkl v nic.  Hraničář též
předvedl mnoho ze svých schopnosti, neboť nejenže všechny své protivníky udržel
v chodbě a nám tak kryl záda, ale několik jich i dokázal zneškodnit ještě
předtím, než jsme mu mohli přijít na pomoc.  Zřejmě se ale v chodbách odehrálo
něco divného, Hraničář o průběhu boje mluvil se zjevnými rozpaky, které ještě
vzrostly, když se ukázalo, že skoro všichni v kobkách byli ve stejnou chvíli
zle trefeni něčím, co se velmi podobalo Hraničářovu oštěpu: krom útočníků i dva
strážní, jejich velitel, a také všichni zajatci ve svých celách.

Výsledná bilance je truchlivá: zemřeli všichni zajatci s výjimkou Krištana (a
Bišty, ten trefen nebyl), na pravdu Boží se odebral jeden ze strážných
přičemž druhému zachránil Hraničář život v poslední chvíli, zemřeli všichni
útočníci s výjimkou jedné ženy, která však byla též těžce raněna.

Tím to však nekončilo: kolem Bišty se začala rozlévat temnota a nic nepomohlo,
když jsme jej omráčili v domnění, že je to opět nějaká jeho magie.  Postupně se
začalo jeho tělo měnit, nejprve mu všelijak hrubl zjev až se podobal spíše
nějakému skřetu než člověku, jako ostatně jeden z útočníků.  Proměna ale
pokračovala a Bištovo tělo na sebe začalo brát podobu zplozenců Tmy, těch napůl
zvířecích stvůr, jaké jsme viděli u kupeckého vozu hned po příchodu do Čech.
Nedokázali jsme déle přihlížet a se souhlasem a na naléhání ostatních jsem
tomu stvoření ukrátil život.

Po nějaké době se z mrákot probrala ta žena.  Začali jsme ji vyslýchat, byla
však nepřístupná rozumným argumentům i výhrůžkám a neustále se odvolávala na
svého boha, kterého nazývala Yaldabaoth.  Zabralo však, když jsme jí
připomněli, že náruč pravého Boha je s láskou otevřena i sebevětšímu
hříšníkovi - v té chvíli propukla v usedavý pláč a žádala o vyzpovídání.

Pověděla nám pak mnoho: jmenuje se Veronika, je jí dvacet let, pochází z
bohabojné kupecké rodiny, upadli však do veliké nouze, ze které jí pomohl Tma a
ona jako patnáctiletá uvěřila v Yaldabaotha.  O Tmě/Tmovi mluvila jako o muži,
který však na sebe bere tu podobu zarostlého poustevníka, tu andělský vzhled
mladé ženy.  Veronika často přebývala na hradišti na kopci Plášť, kde jsou desítky
bojovníků, též několik jedinců s neobvyklými schopnostmi; mezi nimi první jistá
Markéta.  Sem do kobek je přenesl Ibraxil, onen v rohaté přilbě, jejich vůdce a
učitel, dle jejích slov již nikoli člověk; a povolal je, aby s ním osvobodili
jejich lidi, které "zatracenci zajali".  Sešli se u potoka pod hradbami, odkud
prý vede vstup do podzemí, kde se má nacházet další svatyně jejich temného
kultu, a tam - a vůbec ve znojemském podzemí - nejčastěji přebývá Tma.

Ptali jsme se na Bištu a na jeho přeměnu, jejich bůh si prý sám určí, kdo a kdy
se přemění ve stvůru, a oni takovou proměnu považují za projev přízně.

Veronika pak poprosila, zda by mohla vstoupit do kláštera.  Mně se takové
řešení její situace zdálo vhodné, netroufal jsem si však o tom rozhodnout,
dle práva podléhala nyní světské moci.  Velmi se ale za ni přimlouval Hraničář,
a tak jsme po krátkém rozvažování našich možností opustili kobky (kde ještě
Lucas nějakou dobu bez valného výsledku zkoumal skryté chodby vedoucí zřejmě
dále pod hrad) a odvedli Veroniku ke klariskám, kam ji matka představená vcelku
ochotně přijala co novicku.

** Tamtéž, po sextě

Po ránu zašli jsme za panem z Kunštátu, abychom podali zprávu.  Snad už
pochopil, že nejsme ve městě co jeho nepřátelé, zdál se mi shovívavěji naladěn
než jindy; dokonce i ono překročení mých pravomocí ohledně Veroniky přešel jen
s mírným pokáráním.  O vstupu do podzemí u potoka prý ví, nikoli však o
nějakých větších prostorách natož svatyních.  S velkou pozorností přijal naše
informace o hradišti na Plášti - během jednoho či dvou dnů tam jeho synové
chystají výpravu, a předpokládá, že se my tři přidáme.
