* Friday, 05/31/1450
** Znojmo, dominikánský klášter, před nonou

Ve své nerozvážnosti jsem doufal, že se snad alespoň část rozporů mezi námi a
Kapistránem podaří zahladit, taková však nebyla vůle Boží a zcela jistě ne
přání Kapistránovo.  Po příchodu do komendy jsme byli odvedeni do útrob budovy,
kde nám bylo bratrem Gerardem oznámeno zatčení a že máme očekávat soud.
Hraničář reagoval zcela bleskurychle - kouzlem svázal Gerarda a jeho doprovod a
vedl nás chodbami zpět k východu.  Cestou se nás několik dalších johanitských
bratří pokusilo zastavit, ale díky Hraničářovi a Lukasovi k tomu nedostali
příležitost, výhružkami jsme si vynutili volný průchod kolem fortny a byli jsme
opět venku.  Vyhráno jsme ještě neměli, prchali jsme pak nejkratší cestou k
městské bráně pronásledováni asi pětičlennou skupinou, ale Bůh stál při nás -
byť se johanité náš úprk snažili zastavit kouzly (v jednu chvíli nás po zásahu
zahalila Temnota, Hraničář to nyní považuje za jasný důkaz jejich spřeženectví
s černým - mám o tom své pochybnosti, ale neměl jsem sílu mu to rozmlouvat),
dosáhli jsme bez újmy brány, za kterou si oni již netroufli.

Zápolím občas s pochybnostmi, jestli ještě v komendě nebylo možné Kapistrána
přesvědčit, aby se neuchyloval ke krajnostem; vcelku jsem ale spíše přesvědčen,
že nás Hraničářova intuice uchránila nemalých obtíží.  Tak či tak, alea iacta
est, spor hoří v plné síle a není cesty zpět.

Po návratu na hrad jsme podali zprávu oběma synům hradního pána a požádali je,
aby v nastávajícím konfliktu s Kapistránem a Johanity stáli při nás.  Asi jsme
nemohli očekávat, že spor přijmou za svůj a ochotně pozvednou zbraně, o nějakém
útoku na komendu věru nemohla být řeč (nicméně jsem přesvědčen, že k útoku či
alespoň k nějakému zásadnímu oslabení komendy bude muset dojít, pakliže chceme
spor vyřešit; mimo jiné, je tam stále pan Hynek starší, jakkoli prý
dobrovolně).  Ani k uspořádání soudu nad Kapistránem in absentia se nestavěli
příliš vstřícně, snad že po žních, souhlasili však alespoň, že na další den
svolají lid znojemský na náměstí, kde budeme moci přednést a vysvětlit, čeho se
Kapistrán dopouští.

Ten však nevyčkává trpně věcí příštích: dnes po poledni se před branami zjevila
malá skupinka johanitů, z nichž jeden zvučným hlasem žaloval nás a mne zejména z
mnohých hříchů, nejvíce že s Židy se paktuji; s těmi bezbožníky a pijavicemi
na těle křesťanstva, jako bych slyšel Kapistrána osobně.  Co hůře, ukázalo se,
že mnohý z měšťanů bere ta hloupá nařčení vážně.  Budu zítra potřebovat
veškerou podporu, kterou mohu získat, pakliže mám váhavce znovu přesvědčit,
požádal jsem tedy otce Hyacinta, zda by zítra pronesl pár slov - k mé převeliké
radosti ochotně přijal.

** Znojmo, tamtéž, před nešporami

Zjišťovali jsme, z jakých důvodů a s jakým pověřením přibyl Kapistrán do
Znojma: při příchodu se měl prokázat průvodním listem řezenského biskupa s tím,
že se v zemích Koruny České má zasazovat o obnovení upadlé víry.  Jsem si jist,
že mi poslání od Juana de Torquemady, kardinála římského a Nejvyššího
Inkvizitora, dává o poznání větší pravomoce; ale na to se naneštěstí teď a tady
spoléhat nelze.
