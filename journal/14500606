* Thursday, 06/06/1450
** Moravské Budějovice, špitál bratrů františkánů, po sextě

Ještě v lesích, jen pár hodin po polední přestávce, jsme zjistili hrůznou věc:
průzkumný oddíl a celý předvoj židovské výpravy, dohromady na tři desítky
povětšinou mladých mužů včetně několika jinochů, byly přepadeny ze zálohy,
deset z nich ubito a zbytek odveden pryč.  Záškodníci se tu podle Hraničáře
nějakou dobu skrývali a vyčkávali; bylo jich několik tuctů, podle ran
uštědřených zabitým měli krom zbraní nevalné kvality též pařáty, kterými
způsobovali ohavné drápance.  Židé nás prosili, abychom zjistili další osudy
přeživších dvaceti, slíbili za to štědrý příspěvek řádu; Hraničáře nebylo třeba
pobízet, domluvili jsme s Židy setkání na cestě do Budějovic či přímo tam a
Hraničář nás vede hlouběji do kopců směrem k Dyji.

Ze sedla nevysokého hřebenu pokročilému večeru navzdory bystrozraký Hraničář v
dálce zahlédne stavbu, světla a snad i pohyb postav; stopy ale pokračovaly více
k jihu, k údolí řeky, a my po nich.  Než jsme však k řece došli, měli jsme
zvláštní setkání s pěti muži vedenými hromotlukem oděným jen do nohavic.
Mluvili o sobě a dalších co o "Božích střelcích" a odmítali nás pustit dál, i
násilím hrozili.  Nedali jsme se ale zastrašit a naopak my přinutili je, aby
nám ustoupili.  Hraničář předtím ještě odposlechl část jejich rozhovoru - na
někoho čekali, na koho však a jaký je jejich vztah k Židům či jejich únoscům
doteď nevíme.

Sestoupili jsme k řece, stopy vedly do jeskyně ve srázu.  Chtěli jsme si v ní
nejprve odpočinout a schovat před prudkou bouří, leč nebylo nám to dopřáno:
ozval se zvuk provázející jistojistě nečistou magii a vzápětí nás napadlo
několik nemrtvých stvůr.  Bez větších potíží jsme je pobili a našli, kudy se k
nám dostali - hlouběji v jeskyni dohasínal na zdi obrys, nemohlo jít o nic
jiného, než o portál, kterým prošly.  Podařilo se nám najít způsob, jak jej
aktivovat a dostat se skrze něj.

Octli jsme se v temné prostoře, kde bylo nemrtvých mnohem více; velel jim
člověk v obleku morového doktora se stříbrem zdobenou hůlkou.  I nyní jsme
nestvůry dokázali společnými silami zhubit, byť tentokrát to věru nebylo bez
obtíží, a když už jich zbývalo jen pár, jejich velitel na nás seslal tmu, která
nejen že nám znemožnila jeho pronásledovat a s nestvůrami účinně bojovat, ale
také mně ulpěla na duši a Hraničáře vystrašila tak, že v nouzi na pomoc
bohorodičku volal a své služby jí sliboval.

Když se tma rozplynula, našli jsme výstup do věže a zjistili jsme, že jsme na
Cornštejně, na druhé straně řeky; a také jsme zjistili, že unesení Židé jsou
hlídáni mnoha nemrtvými na dvoraně hradu a morový doktor provádí jakýsi
rituál - nebylo třeba dvakrát přemýšlet o tom, k čemu se ten vyvrhel chystá.

Rychle jsme našli cestu na dvoranu, hotovil jsem se, že se, již notně
pošramoceni, opět pustíme s nemrtvými a jejich pánem do boje, ale Hraničář
překvapil nás všechny: umluvil s doktorem dohodu, podle které on nám vydá Židy,
my naopak necháme být jeho i jeho nemrtvé služebníky.  Ten muž a jeho příšerní
sluhové jsou čiročiré zlo, které nemá mít před tváří Boží místo; byli jsme ale
již velice vyčerpáni, ani teď nedokážu říct s jistotou, jak by byl boj dopadl,
a s nemalým studem musím přiznat, že alespoň malá část mé mysli se z dohody
zaradovala a ta druhá jí nedokázala oponovat.

Bez větších obtíží jsme se Židy přebrodili řeku, odpočali si několik hodin,
došli na cestu a do Moravských Budějovic, kde jsme se shledali se zbytkem
výpravy.  Cestou jsem několikrát kontroloval stav Židů, mnozí z nich byli velmi
vyčerpáni a hrozilo, že započatý rituál na nich zanechá nevratné stopy.  V
případě jednoho staršího muže jsem si dokonce byl jist, že rituál již svého
cíle dosáhl; ale až do města se choval normálně, a když ho pak Hraničář
důkladně ošetřil, žádné stopy rozkladu tkání, ztráty kontroly nad sebou samým,
ani jiné atributy přeměny v nemrtvého jsem u něj už nenašel, snad je tedy vše v
pořádku.

Židi dodrželi své slovo nad očekávání: předali nám velké množství peněz, jistě
dvacet kop stříbrných, které hodlám dopravit do některého z klášterů našeho
řádu.
