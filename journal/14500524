* Friday, 05/24/1450
** Klášter dominikánů, po noně

Dnes jsme spíše odpočívali, abychom se zotavili z ran utržených v předchozích
dnech, klášter jsme opustili pouze jednou: navštívili jsme bratra Kapistrána,
který přebývá v komendě bratrů špitálníků.  Přijal nás ochotně a společně jsme
probrali situaci zde ve městě: v mnoha ohledech jsme byli zajedno, pouze v tom
se naše mínění rozcházela, kde je třeba hledat hlavní příčinu potíží.  Bratr
Kapistrán byl toho mínění, že kořen všeho zla sídlí na hradě, v osobě pana z
Kunštátu, který je jen velmi vlažný katolík, pokud o něm vůbec jako o
katolíkovi lze mluvit, a podle úsloví o rybě a hlavě se jeho vztah k církvi a
víře vůbec přenáší do problémů ve městě; naopak zlopovězeného Tmu považoval jen
za málo významného lapku.  Těžko jsem bratrovi Kapistránovi mohl vyvracet jeho
názor na hradního pána, když ho v zásadě sdílím; ale podařilo se mi ho myslím
přesvědčit, že pan z Kunštátu, ať je jaký je, může být náš spojenec proti Tmovi
a že Tma je horší - mnohem horší, než jen pouhý lapka, že mnoho zla počíná u
něj a že bychom snad i my čtyři měli spojit své síly proti němu.
