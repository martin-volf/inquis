* Sunday, 05/26/1450
** Klášter dominikánů, po tercii

Jak omylný jest člověk.

Ten za dveřmi nebyl další kajícník, byla to Tma - ta Tma: pod rouškou temnoty
vzhledem mladá žena lepé tváře.  Čekal jsem, že na nás hned zaútočí a hleděl
nás obrnit, ona si ale byla nejspíš velmi jista svou převahou a snažila se
nejprve přesvědčit mne o své pravdě a skutečnosti svého boha - zde se projevila
jako pravý heretik a pobloudilec.  Teologickou disputaci jsem odmítl a vyzval
ji, ať se vydá spravedlnosti, což pochopitelně odmítla ona.  A já, hlupák
zaslepený svou domnělou mocí a přesvědčivostí, udělal úplně stejnou chybu, jako
v Únanově: jasně jsem viděl, či se domníval vidět, že ona je náš arcinepřítel,
služebnice démonů, původkyně mnohého z toho, s čím jsme se zde ve městě
potýkali; a předpokládal jsem, že stejně jasně to vidí Lucas a pomůže mi ji
zadržet, po dobrém či po zlém.  A protože po dobrém se nechat zatknout
odmítala, obořil jsem se na ni mečem.

Lucas se ovšem ke mně nejen nepřipojil; když viděl, jak se ji snažím mečem
srazit k zemi, ba zdálo se i, že bych v tom mohl uspět (ne že by se ona
nebránila, její "lví hlava" nebo plamenný meč v ruce zřetelně ukazovaly, že
věru nejde o prostou dívku), udeřil mečem on mne tak, že jsem bezmála poroučel
svoji duši pánu.  Kdoví, jak by se vše dále vyvíjelo, ale náhle se z nebe -
ano, z nebe: odehrávalo se to celé v jakési otevřené krajině bez barev, kam
jsme se záhy po prvních ranách přenesli - snesly dvě zjevně velkou mocí nadané
bytosti, přísně si mne s Lucasem přeměřily, chytily Tmu za ramena a odnesly ji
pryč; a my se octli zpět v chodbě kláštera.

Ty dvě bytosti byli andělé - poslové Boží.  Jsem si tím téměř jist, dokonce mi
připadá, že bych měl znát jejich jména.  Vůbec ale nemám jasno v tom, co to
znamená, není přece možné, že by Tma byla obdařena Boží milostí a andělé jí
pomáhali.  Přikláním se tedy k vysvětlení, že Tma má nějakou roli v Božím plánu
a není na nás, abychom svět zbavili jejího působení.  Vysvětlení je to ale
vratké a těžko se mohu divit, že Lucas s Hraničářem nevypadali, že ho bez
výhrad přijímají.

Ještě než jsme ulehli, probrali jsme konflikt a náš vzájemný nesoulad.  Snad už
mi oba věří, že nejsem zlovolný násilník a monstrum, které na potkání vraždí
dívky, ale musím mít příště na paměti jejich přecitlivělost v tomto ohledu.

Dnes ráno se Hraničářovi na čele objevila výrazná černá skvrna.  Smýt nešla;
jak se zdá, jde snad o nějaké znamení ze zásvětí, škodit by to Hraničářovi
přímo nemělo, ale je to snadno patrné a Hraničář bude muset nosit čapku či
čelenku, aby nebudil pozornost.

Na schůzce pod zdí sv. Václava se rabín ptal, co nás přimělo se včera na
náměstí Kapistránovi opřít.  Vysvětlili jsem mu náš postoj - pogrom, ke kterému
vše směřovalo, a nevyhnutelné oběti mezi Židy nejsou v našem zájmu a prospěly
by leda Tmě.  Rabín to ocenil, dokonce nám jako odplatu nabídl peníze - ty jsem
pochopitelně musel odmítnout (ovšem neměl jsem nakonec to srdce odmítnout i za
své dva druhy, nemohu po nich neustále chtít, aby se mnou sdíleli radost
z chudoby; a jako laici nemusí v podobných situacích být tak opatrní, takže si
svůj podíl vzali).  Ptal jsem se ho na vztah jeho obce ke Tmě; kdysi se prý
zkoušeli s ní spojit (v zásadě proti Církvi, ach běda), ale Tma neměla zájem,
nyní ji už za svého byť i potenciálního spojence nepovažují.  Shodli jsme se,
že za takových podmínek je představitelná omezená vzájemná spolupráce, a
požádali jsme ho hned o pomoc ohledně informací o té nálevně v Jámě - slíbil,
že se poptá, že mezi jeho souvěrci jsou tací, kteří tam chodí.

Jeho názor na otce Kapistrána je velmi nelichotivý, Židé ho bohužel znají pouze
jako plamenného řečníka proti nim.  Ale včera i rabínovi přišlo, že něco nebylo
v pořádku, jako by to snad ani nebyl zcela on, kdo kázal.

** Klášter dominikánů, před nešporami

Zdálo se mi namístě zajít za otcem Kapistránem, způsob, jakým jsem včera
přerušil jeho kázání, byl bez ohledu na další fakta nevhodný.  Otec Kapistrán
byl na mne značně rozezlen, omluvu ale přijal.  Ptal jsem se ho na rozpor mezi
tím, co mi říkal před kázáním, a obsahem jeho kázání, jeho odpověď mne velmi
zarazila - on prý kázal proti Tmě a jeho vyznavačům a já ho přerušil
rouhačskými slovy proti Církvi.  Zdálo se mi zjevné, že na místě musely působit
nějaké zlé síly, otce Kapistrána jsem ale o jejich povaze nedokázal přesvědčit,
ba dokonce snad ani o tom ne, že jeho i můj proslov se mně i mnohým jiným
jevily jinak než jemu.  A co hůř, chystá další řeč, tentokrát skutečně (i)
proti Židům a nenechal si to vymluvit, naopak moji zaujatost proti Tmě označil
za posedlost.

Hraničář se vydal do židovského okrsku, aby od rabína vyzvěděl informace o
Taverně, má-li už jaké, případně ho varoval, že Kapistrán chystá další řeč;
Hraničářovu bystrozraku neuniklo, že ho sledují dva johanitští bratři, a dalo
mu mnoho práce, než se jich ve znojemských uličkách zbavil.  Rabína zaujala
informace o rozporu mezi tím, jak jsme dění na náměstí vnímali my, a jak ho
popisuje otec Kapistrán - prý se tím bude zabývat.

Vybaveni informacemi o Taverně jsme se rozhodli přesvědčit hradního pána, aby
nařídil v ní udělat razii, pan z Kunštátu k tomu celkem ochotně svolil - zítra
navečer vyšle své lidi, nás pak přizve k výslechům.  Býval bych dal přednost
být u podobného rozhovoru o samotě, pan z Kunštátu ale měl po boku mně dosud
neznámého jinocha, byl nám posléze představen jako mladý pán ze Špilberka, páže
pana Hynka.
