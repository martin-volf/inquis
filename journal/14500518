* Saturday, 05/18/1450
** Osada Retzelsdorf, krátce před nešporami

Cesta nám dobře ubíhala a téměř do poslední chvíle se zdálo, že dnes již
dosáhneme hradeb města Znojma; avšak sotva jsme z návrší shlédli do údolí řeky
Dyje, seznali jsme, že ony velmi sporé pověsti o nedobrém stavu věcí v krajině
české nijak nepřehání.  Jednak již na pohled je tam stále mnoho Tmy, mnohem
víc, než kolik jsme viděli cestou; jednak hned pod návrším jsme nalezli stopy
zápasu, opodál ohořelý kupecký vůz s nákladem a u něj jednoho z těch zplozenců
Tmy an ohryzává lidské oudy.  Stvůru jsme zhubili, ale bylo zřejmé, že ve voze
bylo lidí více, a hraničář nás po stopách dovedl k pobořeným zbytkům statku,
kde se několik dalších pekelníků zjevně chystalo zabít staršího muže a mladou
dívku.  Než jsme já nebo hraničář stihli valně něco udělat pro jejich záchranu,
prokázal mladý Lucas, že jakkoli se zvláštně slučují ony dva meče, které nosí,
s jeho ještě nedospělým zjevem, meče nenosí nadarmo: tak rychle se ohánět
ostřím jsem snad dosud nikoho neviděl a během krátké chvíle všechny ty stvůry
pobil, včetně jejich vůdce, přestože ten byl nejméně o hlavu větší a dokonce i
ozbrojen.

Nebohá dívka, Bohu budiž žalováno, v rukách pekelníků mnoho utrpěla a zdá se,
že již nikdy nebude moci dobře používat svou levou paži.  Přežila však, stejně
jako její otec, a doprovodili jsme je i s jejich poškozeným vozem sem do osady
a zůstaneme zde na noc.
