* Wednesday, 05/29/1450
** Les pod kopcem Plášť, nad ránem

Šli jsme se odpoledne představit urozeným synům pana z Kunštátu.  S panem
Hynkem, již nemladým, urostlým válečníkem jsme domlouvali, Hraničářovými ústy
zejména, naši spolupráci na výpravě.  Pan Hynek nám ponechal téměř úplnou
autonomii, ba svolil, že si pod své velení můžeme vzít dva z jeho mužů.

Druhý syn pana z Kunštátu, podstatně mladší Jan zvaný Sokolík, se nezajímal
tolik o blížící se střetnutí jako o náš předchozí pobyt v Itálii a v Římě,
sídelním městě svatého stolce.  Bezpochyby mne překvapilo (a potěšilo), že věci
víry a církve shledává vrcholně zajímavými syn tak vlažného pana z Kunštátu,
jeho obzvláštní zájem o procesy s heretiky mne ale trochu zaskočil.  Snad jsem
mladší nebyl o tolik jiný.

Hraničář s Lukasem provedli průzkum bližšího okolí tvrze a našli dva hlídkové
posty s dobrým výhledem na město, které bude před akcí samou třeba obsadit.  Já
jsem se snažil zjistit víc o potížích kupeckých karavan na cestách vedoucích na
dohled od Pláště - jsou zřejmě časté přepady na brněnské cestě kolem desátého
kilometru za Znojmem; nezdá se ale, že by to mělo souvislost s heretiky z
Pláště.  Hodné zaznamenání ovšem je, jak často jsem při té příležitosti slyšel
stížnosti na nečinnost ba nezájem rytířů Johanitů.

Také se ovšem mému sluchu doneslo, že neúnavný otec Kapistrán chystá na ráno
dalšího dne kázání.  Nedostávalo se mi času a věru ani sil na to, abych za ním
šel a věc mu rozmlouval, pouze jsem tedy o možném nebezpečí zpravil rabína.
Odpověděl tak, že by si snad bylo možné myslet, že jsem jediná a poslední
záštita židovské obce.  Věru zvláštní situace - rabín tak silně spoléhá na
pomoc mnicha řádu svatého Dominika, vyslance Svaté inkvizice.  Poněkud neurčitě
jsem slíbil, že pomůžu, bude-li to v mých silách a možnostech, a spěchal za
ostatními za město.

Sešli jsme se s voji páně Hynka pod rouškou tmy nedaleko starého židovského
hřbitova, kde jsme druhdy podstoupili souboj s duchy zemřelých (slyšel jsem
zřetelně, jak se ze hřbitova ozývá volání "neopouštěj nás..." - ale snad to
bylo jen mámení mých poněkud vypjatých smyslů, nikdo z mých druhů mi nic
takového nepotvrdil).  Ještě stále za tmy jsme se pod Hraničářovým vedením -
Lukas, já a dva další muži - vydali a valně Lukasovým přispěním zneškodnili dvě
hlídková stanoviště heretiků z hradiště; čekáme nyní na rozbřesk, kdy započne
útok.

** Kopec Plášť, po rozbřesku

Bohu budiž chvála, bylo nám dopřáno velké vítězství.  Sotva se začalo
rozednívat, vyrazili mužové pana Hynka na zteč, rychle dobyli bránu a potýkali
se s ozbrojenci v tvrzišti.  Lukas se k nim přidal, a co jsem slyšel, počínal
si výtečně: upoutal na sebe část sil obránců, když se bojovalo o bránu, a ve
finále notně pomohl panu Hynkovi, který byl zle tísněn mužem v rohaté přilbě -
patrně týmž, jehož jsme se domnívali zhubiti v kobkách znojemského hradu - a
společnými silami ho zhubili snad tentokrát nadobro. Pod přilbou bylo stvoření
vzhledu vskutku ďábelského, rohaté, s tmavou pletí, z jeho ran se řinula
nelidská, tmavá krev. Když vydechnul naposledy, vzhůru k nebi se vznesla - to
jsem už byl přítomen a pro ten pohled nenacházím jiný popis - jeho duše, nyní
již uvolněná ze svazků s ďáblem, a hned ji do své moci schytali andělé Páně.

Já se držel Hraničáře, který se v bitevní vřavě pohyboval s mrštností ryby ve
vodě, a nachystali jsme se do lesa za palisádu; vskutku, ledva naše strana
začala na bojišti nabývat vrchu, přes palisádu přelezli dva z heretiků, muž a
žena, a ubírali se kvapem pryč přímo přes místo, kde jsme byli ukryti my. Žena
byla s jistotou ona Markéta, "kněžka", roli ani jméno toho muže prozatím nevím.
Docela snadno jsme je přemohli, byť jsme si to sami učinili těžší, než bylo
nutno: několika ranami meče jsme je oba srazili, Markéta stihla povolat temné
síly, kterým slouží, muž se nezmohl téměř na nic, padl do temnoty vyvolané
Markétou a zmizel; Markétu jsme zachytili. Tu se ale opět projevila Hraničářova
přepjatá útlocitnost, to lze těžko pojmenovat jinak, a v obavě o Markétin život
ji počal léčit. Podcenil však svůj um a Markéta náhle znova plna sil počala
opět svolávat mocnosti pekelné, byli jsme však rychlejší a s Boží pomocí se nám
podařilo ji rychle přemoci a svázat.

V něčem ale uspěla: nějakým kouzlem očarovala mou mysl a já propadl temným
chmurám a pocitu bezsmyslnosti všeho snažení, ba nevíře ve skutečnost tohoto
světa. Nyní, snad ve světle pozdějších událostí, je můj stav lepší; stále cítím
dosud nepoznanou nejistotu ohledně některých aspektů našeho - svého! - konání,
v tu chvíli v lese jsem si ale věru zoufal.

Když jsme se vrátili do tvrziště, byl již veškerý odpor potlačen.  V centru
však stál srub, do kterého dosud nikdo z našich nevstoupil a ze kterého se
linuly zvláštní zvuky - bylo zřejmé, že se v něm stále někdo skrývá.  Pan
Hynek, byť ošetřen Hraničářem, nebyl příliš ve stavu vést další útok a jeho
mužové se bez něj k ničemu nemohli odhodlat, i vstoupili jsme tam my tři.  V
srubu samém nic krom oblaků tmy a otevřeného poklopu nebylo, sestoupili jsme
tedy níže a vykutanou chodbou jsme vešli do prostorné místnosti, kterou
heretici bezpochyby používali ke svým obřadům.  Vyhlížela tak, jak snad mohly
vyhlížet podzemní svatyně prvních křesťanů v časech římských císařů: ozdobena
bílými závěsy, s prostým oltářem, u kterého celebroval "mši" Tma - nyní opět
jako onen neupravený muž, kterého jsme prvně viděli v podzemí kláštera - a
ministrovaly mu dvě v bílých řízách oděné ženy.

V tu chvíli - v mém stavu - se mi zdálo nepochopitelné, že se něčím takovým v
té chvíli vůbec zabývají.  Vyzval jsem je, ať těch pošetilostí zanechají,
vyjdou s námi na povrch a vzdají panu Hynkovi.  Jak bylo možno očekávat, opět
jsme se octli v debatě o pravosti víry a o tom, kdo ve jménu svého boha páchá
více zla.  Nevedl jsem si nijak skvěle, ale připomenutí bezbožností, které Tma
a jeho následovníci prováděli s těly mrtvých v podzemí dominikánského kláštera,
zřejmě dokázalo překonat jisté pochybnosti mých druhů a obzvláště Hraničář se
při vzpomínce na hřeby prokláté tělíčko nemluvněte rozlítil, obořil se na ty
tři silou a rozpoutal se boj.  Opět jsme se přenesli do otevřené, nám neznámé
krajiny, kde se obě ministrantky změnily v bytosti andělského vzhledu;
tentokrát jsme ale pole ovládli my - obě ženy padly, Tma byl omráčen (či snad
byla omráčena? Hraničář i Lukas tvrdí, že na sebe znovu vzal podobu spanilé
ženy) a octli se zpět v podzemí.  Dostalo se nám pak neobyčejného požehnání:
všichni tři jsme slyšeli mocný hlas shůry kterak nám praví "dobře vykonáno, boj
však nekončí".

Podzemí se počalo silně otřásat, chopili jsme se každý jednoho z bezvládných
těl (Tma v tu chvíli zasténal "bože, proč jsi mne opustil" - jeho rouhačství
nezná mezí) a vynesli či vytáhli je na povrch; a nedlouho po našem výstupu se
prostory zaplnily vodou, takže šachta, kudy jsme dříve sestoupili, se nyní
spíše studni podobá.  Krom toho ovšem: tma, která byla v srubu i na mnoha
místech v lese, zřetelně ustoupila či docela zmizela, a dlouho zkoušený kraj
zaplavuje záře Boží milosti.

Jak jsem již zaznamenal výše, ne vše je ale tak čisté a jasné: snad stále pod
vlivem kněžčina kouzla a také znejistěn svým chabým výkonem v disputaci s Tmou
se trápím pochybnostmi.  Jak je možné, že lze tak snadno poukazovat na zlo -
jakkoli domnělé - páchané ve jménu Ježíše Krista, Pána našeho?  Proč nelze hned
na první pohled říci "toto je dobré, takto se má jednati ve svaté věci, a toto
je špatné, tak jedná jen bezbožník a vyvrhel"?

** Znojmo, Horní náměstí, kolem nony

Mladému panu Janovi jsem vysvětlil, co podle mého názoru hrozí či snad již
probíhá ve městě, a on neváhal a se dvěma zbrojnými muži vyrazil s námi napřed
ku Znojmu; přiznávám, že bych býval dal přednost více imponujícímu zjevu pana
Hynka, ten však nebyl jízdy schopen.  Mé obavy o dění ve Znojmě se žel Bohu
více než naplnily: když jsme přijížděli k městu, viděli jsme už z místa kdesi
vprostřed Znojma stoupat kouř, co hůř, ukázalo se, že otec Kapistrán spolu s
bratry Johanity město ovládli a uzavřeli, a my zůstali stát před branami
hledíce v obavách na město.  Pan Jan notně váhaje nakonec souhlasil, že s námi
zkusí projít podzemní chodbou, která vede od řeky na hrad; prošli jsme bez
nesnází, ačkoli podle Janových slov bývala chodba dříve plná temnoty.

Na hradě velel purkrabí, a jak nás zpravil, hradní pán se po dlouhém
vyjednávání vydal johanitským rytířům a oni naopak nechali hrad jeho osádce; ta
má však nakázáno zdi hradu neopouštět.  Z věže jsme mohli vidět, že na náměstí
se sešla valná část znojemských a že tedy není proč otálet, vyslali jsme posla
ze zprávou o stavu věcí panu Hynkovi a my tři - pan Jan se neodvažoval porušit
nařízení Johanitů - jsme se v jednoduchém převlečení vydali zadními uličkami
chudinské čtvrti na náměstí.

Tam jsme kolem hlídky prošli bez obtíží a snadno jsem též prošel davem až k
pódiu, kde právě otec Kapistrán pronášel úvodní slova svého kázání.  Prohlásil
jsem se a vyzval ho, nechť obhájí své skutky ve veřejné disputaci.  Otec
Kapistrán mohl v tu chvíli pobídnout Johanity, aby mě umlčeli; neudělal to ale,
až když bylo pozdě, neboť mi Pán dopřál získat si v disputaci mysli i srdce
měšťanů a poté už si Johanité (a Gerard z Rhodu, jejich přísně vyhlížející
velitel) zřejmě netroufali jít proti celému městu.  Nutno dodat, krom Hraničáře
s Lukasem, již mi stáli po boku a byli nápomocni radou kdykoli jsem se ocitl
v úzkých, k úspěchu v disputaci pomohl nečekaný příchod pana Jana, který
hlasitě a před všemi měšťany potvrdil má slova o pádu a zajetí zlořečeného Tmy.

Odcházejícího otce Kapistrána jsem varoval, že svatá Inkvizice si už s jedním
Fra Dolcinem poradit dokázala a ať dobře rozváží své další kroky.  Výhružka
zřejmě ťala do živého, neboť otec Kapistrán se velmi rozezlen otočil a zvolal,
že hranice stejně vzplanou.  Musím ale zpytovat své srdce: byl jsem v tu chvíli
vskutku veden snahou zabránit dalším komplikacím a odvrátit od nemoudrých
skutnů otce Kapistrána, jehož si přese všechno nadále vážím, nebo mě k tomu
přiměla hříšná pýcha z převahy, kterou jsem si vydobyl v disputaci?

Ke konci disputace z téhož okna téhož rabínova domu, ve kterém už se ledacos
událo, vylétl chuchvalec tmy tvarovaný jako veliká pěst a prudce udeřil otce
Kapistrána.  I já jsem v šoku na chvíli ztratil řeč a velmi mi v tu chvíli
přišla vhod Lukasova rada, jak jev vysvětlit znovu váhajícím měšťanům.  Ale
jakkoli měšťany vysvětlení dle všeho uspokojilo, já se s ním spokojit nedokážu:
byl-li to vskutku akt některého z Tmových následovníků, který se stále ukrývá v
podzemí města, co tím sledoval?  Znemožnit otci Kapistránovi další disputaci
těžko mohlo být v jeho zájmu, byl to tedy promyšlený pokus výsledek již téměř
rozhodnuté disputace zvrátit?  Mohl to snad také být akt některého z Hebrejců,
další události tomu trochu nasvědčují, ale zde je motiv ještě méně jasný -
poškozovat otce Kapistrána se v tu chvíli nezdálo prospěšné, jeho pozice byla
už dost slabá, a naopak z něj udělat oběť a tak mu pomoci snad nemohlo být v
jejich zájmu.  Někdo třetí tedy?

Pohotový Lukas se do domu vydal, aby zjistil víc, a našel v něm rabína a ještě
několik jeho souvěrců, všichni svázaní, podle všeho připravení k popravě.  Když
jsme poté skončili venku, já s Hraničářem a dvěma ochotnými měšťany jsme též
vstoupili do domu, abychom Lukasovi pomoli jim uvolnit pouta a propustit je.
Na Lukasovu radu jsem poprosil svatého Dominika, aby mi zjevil vše, co kolem
bylo skryto, a očím mým i těch kolem se v tu chvíli naskytl hrůzný pohled: v
místnosti, kde byli drženi Židé, stál veliký, obludný démon.  Nebozí měšťané
ten pohled nesnesli a skáceli se bez vědomí na zem; my tři už ale viděli
ledacos, do příšery jsme se bez váhání pustili a zejména díky Hraničářovu
skvěle mířenému oštěpu jsme ji rychle zničili.

Židé ovšem k našemu podivu nijak valně vyděšeni nebyli, a v jednu chvíli se na
nás rabín podíval pohledem, který jsem si nedokázal dobře vysvětlit.  Pozval
jsem ho do vedlejší místnosti, kde jsem jej podrobil přísnému Inkvizitorovu
pohledu a otázal se, zda s povoláním toho démona má něco společného.  Čekal
jsem spíše, že někdo jako znojemský rabín pohledu snadno odolá, snad že ale
byla jeho mysl příliš rozrušena předchozími událostmi, podlehl a přiznal, že
má.

Kdokoli čte tyto řádky jistě chápe, jak zděšený jsem v tu chvíli byl:
vynaložili jsme mnoho úsilí na ochranu znojemských Židů - i já, bratr řádu
Dominikánů, vyslanec svaté Inkvizice! - a nyní to vypadá, že jsme chránili
nepravého.  Snad mi proto Bůh i laskavý čtenář odpustí, jakého překročení svých
pravomocí jsem se dopustil: vyzval jsem rabína, ať ustanoví svého následovníka
a opustí v krátké době město; chtěl jsem i v takovou chvíli zabránit velkým
nepokojům.  Ale nemělo to tak být: rabín mou výzvu zřejmě i zvažoval, pak však
se slovy "již jsme utíkali dlouho" odmítl.
