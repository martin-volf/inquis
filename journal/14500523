* Thursday, 05/23/1450
** Tvrz v Únanově, poledne

Když jsme se včera podle Hraničářových rad v lese ukládali k odpočinku, odkudsi
znedaleka se počalo ozývat jakési kvílení - "úpění zbloudilých duší", jak jsme
to svorně popsali.  Vydali jsme se za zvukem a za lesem byl malý hřbitov, za
jehož zdí se vskutku mezi hroby pohybovala tři průsvitná stvoření hlasitě
přitom úpíce.  Dvě z nich se nám podařilo přesvedčit, že ve světě živých již
nemají co pohledávat a ať ho opustí; třetí se však vydalo na nás a nepodařilo
se jej zastavit ani svěcenou vodou, naopak z pokropené půdy vyvstávaly kostlivé
přízraky, které už už přelézaly hřbitovní zeď.  Hraničářovo kopí ovšem neminulo
cíl a duch - viděli jsme nyní, že má rysy starého bradatého muže, dokonce i
jeho plášť byl k rozeznání - se za posledního kvilu rozplynul a kostlivci
rozpadli v prach.

Šlo o zřejmě již neužívaný hřbitov židovský; další duše ani nic jiného
neobvyklého jsme tam pak nenalezli a po zbytek noci nám bylo dopřáno klidu.

Dnes brzy po ránu jsme přibyli do Únanova.  Ves se jevila prázdná, tu a tam se
nám zdálo, že na nás někdo hledí oknem či zpoza vrat, ale na ulici jsme
neviděli nikoho.  Tvrz pána z Únanova měla pootevřenou bránu, vstoupili jsme a
opět - nikde nikdo, snad na druhém konci dvora přeběhl nějaký podomek, ale
marně jsme volali, nikdo neodpovídal a nikdo nepřicházel.  Procházeli jsme
tvrzí stále nemohouce nikoho nalézti, byť v síni byly mísy a talíře, ze kterých
se snad před nedlouhou dobou jedlo.  Prošli jsme chodbou, až ve věži ležel na
bídné matraci muž, vytřeštěný zrak upřený vzhůru, zcela bez života.  Vystoupali
jsme věží do podkroví, tam mezi trámy ležela děvečka, též bez života, hrůzně
rozsápaná a zbavená vší krve.

Když jsme se vraceli věží dolů, onen muž stál a s prázdným výrazem v očích a
sekerou v ruce prudce se na nás obořil; na pohled své oudy sotva ovládal, avšak
jeho úder mi zle pohmoždil paži a bylo potřeba našeho soustředěného úsilí, než
se nám podařilo srazit jej k zemi.  Vracejíce se tvrzí potkali jsme dva další
takové, ale s pomocí Boží a za přímluvy svatého Michaela se nám je též podařilo
zbavit neživota.

Někdy v tu chvíli tvrzí začala znít hra na nějaký strunný nástroj, dlouho jsme
ale nedokázali nalézt zdroj.  Až po delším hledání došli jsme ke dveřím, které
byly na rozdíl od všech ostatních důkladně zavřené a na omak neobyčejně
chladné, s mou spíše chabou pomocí se je Hraničářovi podařilo rozrazit.

Tam byl nebohý Tadeáš - jen zpola při vědomí, zavřený v těžké kleci; a tam byl
i původce všeho zlého zde: na sesli, ponořena v silné temnotě, seděla mladá
žena sličné tváře, zrovna odkládala harfu a líbezným hlasem se nás tázala, co
tam pohledáváme.  Bylo zřejmé, že její líbeznost je jen maska zakrývající
strašnou podstatu.  Bohu však budiž žalováno, že mi v mé zaslepenosti nedošlo,
že nemusí být zřejmé jiným to, co je zřejmé mně, který jsem vzdělán v boji se
zlem, který dobře ví, jak luznou podobu na sebe Satan a jeho služebníci dovedou
brát.  Hraničář se nechal ošálit vnější krásou ženy a nejenže svou mocí plýtval
na další položivé "loutky", které nás napadly, nejenže mne nepodpořil, když
jsem se mečem obořil na ženu, nadarmo na Hraničáře volajíce, že náš skutečný
nepřítel sedí zde na sesli, ten nešťastník se dokonce k nepříteli přidal a byl
jsem v jednu chvíli vskutku zle tísněn.  Býval by to nejspíš můj konec, ale Bůh
mi dopřál šťastný úder, který přinutil démona odhodit podobu ženy - teprve ve
chvíli, když Hraničář uzřel succuba v jeho ďábelské podobě, pochopil svůj omyl
a několika mocnými ranami meče démonovi srazil hlavu.

Zdá se nyní, že záhada prázdné tvrze a zároveň záhada zmizení mladého Tadeáše
jsou obě vyřešeny.  Máme klíče od klece, zbývá projít zbytek tvrze - snad Bůh
dopřál někomu z jejích obyvatel přežít řádění démonovo - a probrat Tadeáše
alespoň tak, aby byl schopen cesty zpět.  Dlužím možná tichou omluvu panu z
Kunštátu; musím přiznat, že jsem se cítil nemálo pobouřen, že si tak
nevybíravými způsoby vynucuje naši pomoc v záležitosti zcela světské.  Jak se
ukazuje, v tomto Temnotou těžce zkoušeném kraji zřejmě není mnoho zcela
světských záležitostí, byť sám pan z Kunštátu o tom zřejmě neví či si to odmítá
připustit.  To ovšem nic nemění na tom, že nyní hodlám ve Znojmě důsledně
trvat na splnění jeho části naší úmluvy.

** Cesta na Znojmo, někdy odpoledne

V jinak zcela liduprázdné tvrzi jsme po chvíli hledání našli pana Maxmiliána,
ležel ve své posteli, ve velmi bědném stavu.  Obávali jsme se, že nám může
každou chvilkou skonat v náručí, vydal jsem se proto do vsi, abych z kostela či
fary přivedl kněze, ovšem fara i kostel byly prázdné, léta neužívané (pan
Maxmilián nám řekl, že farnost je skutečně od husitských válek neosazena).
Ovšem když jsem se s nepořízenou vracel, před tvrzí byl shluk mužů a většina z
nich nějak ozbrojena; chvíli jsem se snažil vyhnout se konfliktu, ale - nač to
popírat - byl jsem z nich trochu vystrašený a oni sami nevypadali, že by s nimi
mohla být rozumná řeč, nakonec jsme většinu z nich spolu s Lukasem a Hraničářem
pobili.

Nabídl jsem se v nouzi panu Maxmiliánovi alespoň ke zpovědi já, ale došly mu
pro tu chvíli síly a mnoho toho neřekl.

Zabývali jsme se pak mrtvolou démona: došli jsme k závěru, že to skutečně je či
kdysi byla Klára, dcera pana Maxmiliána, ale pro své skutky propadla peklu a
změnila se v succuba, aby k Antikristovi svedla i další.  Usoudil jsem, že pro
klid její duše i pro klid náš bychom ji měli spálit; dřevo na hranici jsme v
tvrzi snadno našli, ale sotva hranice zaplála, oddělená hlava přiskočila k
trupu a zmizely rohy i pekelný škleb.  Hraničář se hned hotovil, že ji z
plamenů vytáhne, já to ale považoval jsem to za poslední trik pekelných sil,
které ji ovládaly, a chtěl jsem Hraničářovi v jeho počínání zabránit, byl ovšem
rychlejší a Bohu díky, že tentokrát měl pravdu zřejmě on: podařilo se mu ji z
ohně vytáhnout zřejmě takovou, jaká kdysi byla, a my ji mohli pohřbít (v tom už
nabíráme nemálo zkušeností).  Při té příležitost se ukázalo, že panna Klára má
na nyní zceleném hrdle zřetelný šrám, jaký mívají oběšenci.

Zhotovili jsme improvizovaná nosítka pro pana Maxmiliána a vydali se ke Znojmu
i s panošem Tadeášem, který, byť stále jako bez duše, už dokázal alespoň jít.
Po krátké době, procházeli jsme zrovna pod nevysokým zalesněným vrškem, nás
Hraničář zastavil, že mu připadá, že na nás někdo číhá.  Jeho bystrozraku ujde
máloco: z lesa se na nás vskutku chystala skupina lidí, ale Hraničář se dokázal
dostat za ně a jejich plány v zásadě zmařil.  Část jich ještě vyběhla na nás,
kteří jsme zůstali na cestě, ale většinu z nich pobil Lukas z luku dřív, než se
k nám vůbec dostali.

Nebylo to ale úplně beze ztrát: vedla je nějaká žena, Hraničář o ní mluvil jako
o "kněžce", a ta na Hraničáře uvrhla silnou Temnotu, která na něm zanechala
svůj otisk, navíc mu dlouho trvalo, než se z ní vymotal.  Onu ženu a zbytek
tlupy pak Hraničář s Lukasem stopovali do lesa až na dohled dřevěné palisády.
Usoudili jsme, že nemáme nyní čas na průzkum neřkuli dobíjení hradiště či co se
to skrývalo za palisádou, a pokračovali v cestě.


** Znojmo, dominikánský klášter, po nešporách

Do Znojma jsme dorazili už bez dalších příhod, pana z Únanova jsme zanechali v
péči u bratrů minoritů a zamířili na hrad.  Pan z Kunštátu byl zjevně potěšen,
že je jeho schovanec zpět a nechal si vypovědět detaily - fakt, že v Únanově
řádil succubus, ho zřejmě znepokojil méně, než bych já považoval za přiměřené,
a hradiště vůbec nepovažoval za záležitost hodnou jeho pozornosti.  Dostali
jsme se poté do celkem očekávatelné pře o tom, jak pokračovat dál; nelze
nicméně říct, že by hradní pán měl od počátku v úmyslu porušit své slovo -
shodli jsme se nakonec, že my smíme dále působit na jeho panství, a on je
ochoten snad alespoň uvažovat o tom, že by nám poskytl zde ve městě pomoc,
pakliže to budeme potřebovat.

Stavili jsme se pak za opatem Hyacintem, zprávy o našich pokrocích ho zřetelně
potěšily, snad mu to pomůže ke zotavení.  Ještě u minoritů jsme se ve společném
rozjímání zbavili části Temnoty, která alespoň mně a Lukasovi už velmi zatěžuje
mysl.  Šli jsme pak do kláštera k dominikánům, kde máme ode dneška k dispozici
celu, a na náměstí početný dav naslouchal kázání minoritského kněze.  Zjistili
jsme, že jde o Jana Kapistrána, frato di Capistrano; už v Itálii jsem o jeho
řečnických schopnostech a jeho zápalu pro věc slyšel a realita nezůstávala
pověsti nic dlužna.  Nebylo nám však dopřáno vyslechnout kázání až do konce:
jak nám později vypověděl Hraničář, který zřejmě jako jediný na náměstí dokázal
celou věc sledovat, z okna jednoho z domů na náměstí se vysunul samostříl a
střelil, nepochybně po bratru Kapistránovi.  Hraničář do okna prudce metnul
svůj oštěp, střele ale zabránit nestihl - ta Bohu díky minula svůj cíl (a Bohu
žel trefila nevinnou oběť, ženu jednoho z městských konšelů).

Lidé počali panikařit, někteří volali něco o židovském spiknutí, většina kvapně
prchala, vprostřed náměstí se začala rozlévat Tma a k dovršení všeho si lidé
kolem nás všimli Hraničářova oštěpu a špatně si to vykládali, jen těžko se to
podařilo vysvětlit.  My tři jsme se rychle vydali do domu, ze kterého se
střílelo, a za přímluvy svatého Dominika jsme začali dům prohledávat.  Po
schodišti se ze sklepa do patra táhlo "chapadlo Tmy", podobné těm, které nám
nadělaly tolik starostí v klášteře dominikánů; jak jsme však postupovali domem
nahoru, chapadlo se stahovalo zpět.  Celkem snadno jsme našli místnost a okno,
ze kterého se střílelo - chapadlo dle všeho vedlo sem; u okna ležel muž, nyní
již mrtvý, skolený Hraničářovou ranou, okno bylo zahalené nějakým zastíracím
kouzlem.

Při prohlížení místnosti nás na místě zastihl se svými muži purkmistr,
nevypadal zrovna potěšen, že nás vidí, ale pamatoval si nás ještě a nebránil
nám nijak zvlášť v našem pátrání.  Jak nám řekl, dům patří znojemskému
rabínovi, rabín ho však pouze pronajímá; též nás požádal, abychom o tomto
aspektu pomlčeli, že si nepřeje žádných nepokojů ve městě - to jsme mu ochotně
slíbili.  Muž pod oknem skutečně jako Izraelita vypadal a dům byl vybaven po
jejich způsobu, ale jakoby jen zpola, nějaké části vybavení obvyklé v
domácnostech pravověrných Židů se mi zdály chybět.

Sklepení domu je napojeno na znojemské podzemí; Hraničář našel stopy vedoucí od
sklepení, podařilo se nám dojít pod zřídlo Tmy na náměstí, snad jsme i v jednu
chvíli odkudsi zaslechli rychlé kročeje, jinak jsme ale v podzemí nedosáhli
ničeho.
