* Tuesday, 06/04/1450
** Klášter dominikánů, Znojmo, před nonou

Dnes od časného rána pokračoval soud s takřečeným Tmou, soud s rabínem, ba i my
tři jsme se na nějakou chvíli octli mezi obviněnými.  Nemohu říci, že bych byl
šťasten, že vše skončilo tak, jak to skončilo; taková však byla Boží vůle a je
jisté, že vše mohlo skončit mnohem hůře.

Jako první měl být vynesen rozsudek nad takřečeným Tmou, avšak než k tomu
došlo, on se hrubě chopil slova a počal proklínat všechny, koho vinil ze své
zkázy - nás tři, otce Kapistrána i město samé, musel být silou zastaven.
Rozsudek pak asi sotva mohl znít jinak než smrt upálením.

Následoval soud s rabínem a v úvodní řeči jej Kapistrán obvinil ze spiknutí a
spojenectví s Tmou proti městu.  Hájil jsem rabína, poukazoval na velmi chabé
důkazy a svědectví co pouhé spekulace, nestačil jsem ale na plamenný projev
Kapistránův.  A ten v dalším kroku neméně plamenně obvinil i nás, jako hlavní
svůj bod uvedl svědectví onoho z Židů, kteří byli svědky našeho setkání s golemem.
Zde jsem se ale cítil o mnoho jistější; v obsáhlém a podle mého velmi vydařeném
výkladu jsem vysvětlil rozdíly mezi démony a golemy poukazuje přitom na to, jak
byli golemové v historii prospěšní, a to i obci znojemské.

Ovšem jak skvěle se mi dařilo v naší obhajobě, tak špatně jsem si vedl v
závěrečné řeči - zadrhával jsem, mé argumenty postrádaly pointu, mou mysl,
patrně z únavy, obestírala jakási temná mlha a s řečí jsem nakonec skončil za
rozpačitého ticha v půli věty.  Mohu tedy jen děkovat Bohu, že soud pod vedením
pana Hynka nerozhodl pro nás hůře: my tři vší viny zproštěni, rabín Nowakovicz
vinen z úkladů proti městu.

Tím však neblahé události dnešního dne nekončily.  Rabín, zpola snad veden
obavou o další osudy svých souvěrců, zpola v pomatení smyslů či ďáblem
ponoukán, počal hlasitě odříkavat nějaký rituál, a v místnosti se zjevil šik
jím přivolaných ozbrojenců.  Nebýt toho štěstí, že s otcem Kapistránem bylo
několik johanitských rytířů pod pevným vedením pana Gerarda, vše mohlo skončit
hrozným krveprolitím; rytíři však, za mocného přispění Hraničářova a Lucasova,
nad ozbrojenci rychle převládli.  Rabín v rituálu ale nepřestával a ozbrojenci
se objevovali další a další, a Hraničář chtěje tomu učinit přítrž rabína
udeřil; podcenil však svoji sílu a přecenil stav rabínův, rabín se skácel k
zemi a na místě skonal.

Jako spravedlivý trest za strašné konání rabínovo pan Hynek rozhodl, že všichni
muži, všechny ženy, všechny děti hebrejského vyznání musí do zítřejšího poledne
opustit zdi města.

** Klášter dominikánů, Znojmo, po nešporách

Hle, veliký je Bůh nad naše chápání.

Poprava odsouzeného Tmy proběhla nedlouho po vynesení rozsudků.  Na hranici Tma
znovu svatokrádežně zvolal "Bože, proč si mne opustil", pak už jen
nesrozumitelně křičel; posléze umlkl, a zablesklo se, zahřměl mocný hrom, dým
se vyvalil z hranice, a anděla bylo možno vidět, kterak drže bezvládné tělo
míří k nebesům; a spustil se silný déšť, který téměř uhasil již prázdnou
hranici, a smyl z nás prach, popel a tíži uplynulých dní.  Veliký mír se
rozhostil v našich duších a mnozí slyšíme hluboký hlas, "dokonáno jest".

To vše se odehrálo, to vše dosvědčuji a to vše jsou schopni dosvědčit i jiní.
Co však to znamená, o tom si netroufám zde spekulovat.

Napsal jsem a nechal odeslat listy, které berou zpět vše, co jsem napsal ve
třech předchozích listech o otci Kapistránovi: omlouvám se v nich za svůj
politováníhodný omyl, otce Kapistrána označuji za znamenitého a bohabojného
muže, a v listu generálnímu převorovi řádu bratrů johanitů do Hor Kutných krom
toho nad vše chválím pevnost a statečnost bratra Gerarda.
