* Saturday, 05/25/1450
** Klášter dominikánů, po sextě

Ráno jsem navrhnul druhům, abychom udělali pochůzku po městě - jen menší a
poklidnou, stále se vzpamatováváme z posledních událostí.  Hraničářovi se ta
myšlenka moc nezamlouvala, podle jeho náhledu naše pochůzky nebývají tak
klidné, jak jsme si plánovali.  Prosadil jsem svou, ale pravdu měl Hraničář,
jako již tolikrát.

Navštívili jsme purkmistra, podali krátkou zprávu o našich zjištěních a ptali
se, zda nějak pokročil on.  Mnoho toho pro nás neměl, jen že zjistili totožnost
onoho mrtvého střelce - šlo o konvertitu k židovství z vesnice poblíž.  Zas tak
moc nás to v tu chvíli nezaujalo, neboť purkmistr pro nás měl ještě jinou
zprávu: mluvil s otcem Kapistránem, který se nějak dozvěděl o okolnostech útoku
(otec Kapistrán byl prý značně pohoršen, když zjistil, že jsme mu je zamlčeli),
a dle purkmistrových slov se chystal k plamennému - však jde o otce
Kapistrána - projevu proti židům; již se prý na náměstí chystá pódium, podle
purkmistra vše směřuje k pogromu.

Při všem, čím je obtížené židovské svědomí, byl a stále jsem velmi přesvědčen,
že na tmě a Tmovi Znojemští židé podstatný podíl nemají; a že jediný, kdo by
měl prospěch z nevinně mrtvých, by byl Tma a ten, komu Tma slouží.  Spěšně jsme
se proto vydali za městským rabínem v naději, že bude mít nějaké informace,
které nám pomůžou když ne přesvědčit otce Kapistrána, tak snad alespoň zabránit
nejhoršímu.  Nejprve jsme se ovšem museli k rabínovi dostat, což se ukázalo být
překvapivě nesnadné: na ulicích v židovském okrsku a přímo před rabínovým domem
obzvláště bylo velmi rušno a dům zamčený, ale zřejmě nás rabín či někdo z jeho
domu zaslechl, když jsme se domáhali vstupu, a pozvali nás dovnitř.

Rabín Ismail Novakovič navzdory rozruchu kolem nevypadal vůbec nijak
znepokojen.  Přestože bezpochyby věděl, co hrozí, vážnost situace si buď
neuvědomoval, nebo se zkrátka rozhodl ji vážně nebrat.  Já byl dokonce v tu
chvíli přesvědčen, že má v záloze nějaký plán, jak svůj lid ochránit; další
vývoj tomu ale příliš nenasvědčoval.  Něco málo nám ale řekl: totiž že onen
střelec (říkal si Lévo - to mělo být jeho nové jméno po konverzi) pocházel z
Únanova; a zájem o konverzi skutečně projevil, ale rabín sám ho odmítl,
Lévova motivace se mu nezdála být příliš přesvědčivá.

Na náměstí už bylo vše přichystáno, otec Kapistrán chráněn kruhem bratří
Johanitů rozjímal a připravoval se k řeči.  Ochotně se mnou ale ještě na chvíli
promluvil: milostivě přijal mou omluvu za zamlčenou pravdu, jež je tak často
totožná se lží, a vyvracel mé obavy ohledně své řeči - hodlá kázat proti našim
společným nepřátelům, nikoli proti židům (snad mne v tomto bodě paměť neklame,
ale takto to řekl).

Upokojen jsem přijal místo kousek od pódia a začínal se těšit na kázání.  Druhy
jsem ztratil z dohledu, Hraničář kdesi v pozadí vyhlížel, přijde-li další útok,
o Lukasovi jsem přehled neměl vůbec.  Otec Kapistrán začal své kázání
velkolepě, je skutečným mistrem v umění získat si pozornost publika.  Poměrně
záhy ale přešel k tomu, čemu se alespoň slovy, jak jsem stále přesvědčen,
zamýšlel vyhnout: za původce všeho zla počal označovat židy.  S modlitbou ke
svatému Dominikovi jsem se snažil zjistit, zda není pod vlivem nějakého kouzla,
dopřáno mi ale bylo pouze vidět, že je - ne už, zda jde o nějakou zlou kletbu
či naopak o svatou přízeň.  Všiml jsem si také, že kouzlo bylo uvrženo na okno,
ze kterého se předevčírem střílelo, ale tomu jsem nedokázal věnovat pozornost:
neudržel jsem se totiž, a hlasitě přerušil kázání.

Rozpoutal jsem tak veřejnou disputaci mezi otcem Kapistránem a mnou.  Na
přesvědčení otce Kapistrána má výmluvnost věru nestačila, kupodivu se mi však
podařilo strhnout na svou stranu mínění znojemských občanů či alespoň jejich
podstatné části; zdá se, že mi uvěřili, že nepřítel je jinde a že sílu své víry
musíme napřít proti Tmovi.  Mohl bych snad tedy mluvit o vítězství, je to ale
vítězství draze vykoupené - otec Kapistrán opustil náměstí viditelně rozezlen a
jestliže jsme s ním mohli dosud počítat jako se spojencem, nyní si nemůžeme být
jisti, že nás v nějakém dalším svém kázání neoznačí jako nepřítele, ostatně k
tomu dnes neměl daleko; a také jsem zřejmě při disputaci napjal své duševní
síly přes míru a naše včerejší meditace tak alespoň pro mne přišla vniveč.

Na náměstí se toho rána seběhly i jiné významné události, které jsem ovšem při
svém vytržení sotva dokázal vnímat a museli mi o nich později vypovědět
Hraničář a Lukas.  Lukas se dostal do rabínova domu na náměstí (je to mladík
mnoha schopností a nedal se zastavit tím, že jsem ve své nedůvtipnosti opomněl
rabína požádat o klíč a že dům byl tentokrát zamčený) a snažil se vyhlédnout z
okna.  Ovšem kletba, která byla na okno či prostor kolem uvržena, způsobila
Lukasovi nejprve silné puzení z okna střelit po kázajícím otci Kapistránovi, a
sotva se tomu Lukas ubránil, rozprostřela se kolem něj neproniknutelná tma.
Když chtěl z okna zvolat varování, kletba mu to nedovolila, ba nutila ho volat
něco zcela jiného (říkal, že náhle se mu na jazyk drala slova proti židům) - i
tomu ten statečný chlapec odolal, ale v zoufalství z toho okna skočil, aby nad
ním kletba ztratila kontrolu; Bohu díky to zabralo a jemu se nic vážného
nestalo.

Tím to však neskončilo: ve chvíli, kdy na náměstí probíhala disputace, kdosi
opět z toho okna střelil, tentokrát po mně; z Boží vůle mne šíp jen lehce
škrábl, Hraničář byl pohotově a metnul po střelci svůj oštěp, snad i zasáhl,
ale do domu jsme se dostatečně rychle nedostali a střelec unikl, patrně opět
sklepením.

Jsem velmi na rozpacích, jaký obrázek si o celé situaci učinit.  Otec Kapistrán
je bezpochyby vynikající řečník a především znamenitý muž, pro jehož ctnosti ho
mnozí považují již nyní za svatého.  Je-li na židy přísnější, než by snad bylo
nezbytně nutné, je to zcela jistě proto, že otec Kapistrán je přísný na
všechny, sebe a především sebe nevyjímaje.  Je ale možné zajít v přísnosti tak
daleko, že by nevyhnutelně došlo k obětem na životech mezi nevinnými?  A co si
myslet o tom, když mne v jednu chvíli ujistí, že proti židům kázat nehodlá, aby
se o několik chvil později do nich s mohutnou silou své výmluvnosti zle opřel?
Přeslechl jsem se snad, nebo mi již paměť neslouží? A dále - zde se mi pero
poněkud zadrhává - celý vývoj by se zdál pověstnému protižidovskému zápalu otce
Kapistrána velmi nahrávat: nejprve po něm kdosi střílí, střela vyšla z domu
vlastněného rabínem od (domnělého?) konvertity, svůj cíl ale neškodně mine;
poté je Lukas kletbou nucen sprostě židům klnout, když se ubrání a když se mi v
disputaci už už daří pogrom odvrátit, kdosi střelí po mně, tentokrát bez
nejmenší pochyby s úmyslem mne zranit či zabít.

Nedokážu si o slovutném kazateli myslet nic špatného, ale mé poslání
inkvizitora mi nedovoluje zavrhnout ani tu nejdivočejší z možností.


** Klášter dominikánů, před nešporami

Zastavil nás na ulici mladý žid, že by se s námi chtěl rabín nazítří setkat;
domluvili jsme se na časnou hodinu za městem pod svatým Václavem.  A v podvečer
na dveře cely zaklepal někdo, kdo se nechtěl představit, ale vyprávěl nám o
svém bratrovi, který se přidal ke Tmovi; několikrát byl prý viděn v "Taverně" v
Jámě, chudinské čtvrti v rokli mezi znojemským hradem a kostelem sv. Mikuláše.
Nyní snad žije s ostatními v podivné občině nedaleko od města na kopci zvaném
Plášť - podle všeho by mohlo jít o to místo ohrazené palisádou, na které jsme
narazili cestou z Únanova.  Snad tedy ta nešťastná disputace přinese ještě
nějaké plody.

Bylo nám ale divné, jak se k nám ten muž klášterem dostal, poslali jsme za ním
Hraničáře, aby se nenápadně pokusil zjisti, kam se bude vracet.

A znova kdosi klepe na dveře, hnulo se snad v někom dalším svědomí?
