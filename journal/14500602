* Sunday, 06/02/1450
** Katakomby kostela při komendě bratrů Johanitů, po půlnoci

Od kupců a dodavatelů zboží do komendy se nám podařilo zjistit něco málo o
tamním provozu, takže víme, v které místnosti je dle všeho zamčený pan Hynek,
kde je držen Tma a že Kapistrán Tmu často navštěvuje.  Víme též, že Johanité
nejsou v nastalé situaci štastni, ale drží pospolu a Kapistrána stále
podporují.  Oba moji družiníci byli hotovi k akci a obzvláště Hraničář hýřil
nápady, vhodnými i méně vhodnými.  Ale já se nedokázal rozhodnout sužován
pomyšlením, že místo abych pronásledoval zlo a ty, již zlo činí, octnul jsem se
ve vážném sporu s jinak úctyhodným mužem, který snad pouze zašel přespříliš
daleko ve svém zápalu.

Otec Hyacint nás nabádal, ať nedbáme názoru mladých pánů a pokusíme se dostat z
moci Johanitů pana Hynka; pak purkrabí v jednu chvíli poznamenal, že podle jeho
vědomostí je možné se z hradu do komendy dostat tajnou chodbou; a nám se
podařilo najít ve starých záznamech, kudy zhruba chodba vede - teprve poté jsem
se trochu vzpamatoval a pochopil, že nám Bůh ukazuje cestu, a vydali jsme se do
podzemí.  Neohrožený Lukas nás vedl, ponurá nálada temných podzemních prostor
nijak nesužovala jeho mysl; i jemu však zatrnulo, když jsme se museli utkat se
dvěma podzemními stvůrami - vyhlížely jako obrovské krysy a v úzkých chodbách
se pohybovaly neobyčejně obratně, Lukas potřeboval Hraničářovu pomoc, aby je z
chodby vytlačili do malé místnosti, kde je už oba snadno přemohli.  Než stvůry
naposled vydechly, přeměnily se ve dvě ženy krajně zanedbaného zevnějšku -
patrně pozůstatek působení Temnoty, která už ale Bohu díky z těchto prostor
ustoupila.

Jsme nyní v katakombách kostela, kam až do válek řád bílých bratrů ukládal své
mrtvé představené - nad vstupem do vedlejších místností vytesány jsou nápisy
"Zde jest pochován náš učitel" a "Vstupuješ do tmy, čiň pokání".  Shora k nám
proniká zpěv z vigilií, my odpočíváme, čekáme a chystáme se vystoupit nahoru a
pokusit se odvést pana z Kunštátu.

** Znojmo, dominikánský klášter, před nešporami

Naše informace o provozu v komendě byly přesné a pana Hynka se nám podařilo
najít a odvést až nečekaně snadno.  Jediné větší obtíže nám málem způsobil sám
pan Hynek - sotva jsme se k němu za noci přiblížili, on, věren své vojenské
povaze, prudce vstal a chutě se měl k boji.  Poznal nás ale hned a ochotně šel
s námi katakombami a podzemím do hradu.

Ještě před ranními modlitbami napsal jsem tři písma - dvě podobná, na
biskupství Olomoucké, do jehož diecéze Znojmo patří, a na biskupství Řezenské,
odkud byl otec Kapistrán do zemí Koruny české vyslán.  Vylíčil jsem v nich,
jakých přestupků se Kapistrán dopustil a že jako vyslanec papežské inkvizice
zakazuji, aby mu bylo v jeho další činnosti pomáháno.  Třetí jsem poslal do Hor
Kutných generálnímu převorovi johanitského řádu, kde chválím příkladnou
spolupráci komendy s městem v těžkých časech, také si ale stěžuji na nevhodné
chování v souvislosti s otcem Kapistránem a převora vyzývám, aby zasáhl.

V dopoledních hodinách jsme navštívili hradního pána, který se znovu ujal vlády
pádnou rukou (doslova, soudě dle vzhledu mladého pana Jana).  Jeho názor na
další postup je o poznání bližší našemu a hned se hotovil na tažení proti
komendě.  Umluvili jsme se nakonec, že pan Hynek vytáhne se zbrojnou silou ke
komendě, kde purkrabí vstoupí v jednání s veliteli komendy s požadavkem, aby
otec Kapistrán komendu opustil.

Zatímco toto probíhalo, Lucas se znovu vydal do podzemí ke komendě, kde
vyslechl značně vzrušený rozhovor otce Kapistrána a rytíře Gerarda.  Gerard měl
pramalou radost z nastalého konfliktu a velmi by dal přednost klidnému
vypořádání, ale Kapistrán mu ohnivě odporoval obzvláště poukazuje na mne,
například měl - bez dalších podrobností - říct "vzpomeň, co o něm říkal ten z
hradu"; mají tedy dle všeho na hradě někoho, kdo jim dodává informace, nemám
však jasnou představu, co jim o mně informátor říká.

Vůle k dohodě zřejmě mezi johanity převážila, neboť nakonec jsme dospěli k
takovémuto ujednání: druhého dne povede pan Hynek soud nad takzvaným Tmou, jako
žalobce bude vystupovat otec Kapistrán, jako obhájce já; po konci soudu my tři
i otec Kapistrán opustíme město.  Dosti jsem se takovému uspořádání bránil,
nezdálo se mi především možné, aby Kapistrán, byv vyhlášen odpůrcem církve,
nyní co církevní zástupce žaloval heretika.  Byl jsem ale přesvědčen mimo jiné
i panem Hynkem, abychom s otcem Kapistránem svou při urovnali; přistoupil jsem
k tomu a rukoudáním i bratrským polibkem jsme s Kapistránem stvrdili, že mezi
námi nadále není sporu.
