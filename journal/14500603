* Monday, 06/03/1450
** Klášter dominikánů, Znojmo, po sextě

Soud nad takzvaným Tmou neměl dlouhého trvání - Tma se bez odporu ke všemu
přiznal a já pro něj mohl leda žádat o milosrdenství v podobě rychlé smrti.
Ovšem bez překvapení to nebylo: v závěru svého přiznání Tma řekl, že k jeho
zločinům ho přiměl znojemský rabín.  Otec Kapistrán se toho ihned chytil a
požadoval rabínův výslech útrpným právem.  Je to těžká situace, jako inkvizitor
bych snad ani neměl váhat, ale nedokážu zcela věřit pravdivosti Tmovy výpovědi;
a jakkoli se mi rabínovy úmysly nezdály vždy křišťálově čisté, nevěřím, že by
vskutku měl Tmu k jeho hrůzným činům.  Nemyslím, že za takových okolností mohu
souhlasit s předáním rabína katovi.

Situace není dobrá ani pro nás: dozvěděli jsme se, že otec Kapistrán má odkudsi
svědectví o naší rozmluvě s rabínem ohledně golema a dost možná se je chystá
použít proti nám.  Rozmýšlíme, co si máme počít, zítra má být vynesen rozsudek
nad Tmou a proběhnout soud s rabínem.


** Klášter dominikánů, Znojmo, před nešporami

Vydali jsme se za panem Hynkem, přesvědčit ho, aby soudy s Tmou a s rabínem
oddělil - zejména by to znamenalo, že soud s rabínem proběhne bez nás i bez
otce Kapistrána, a tudíž bez našich sporů.  Pan Hynek však má ve věci svázané
ruce, dle jeho slov alespoň; otec Kapistrán (kterého jsme ostatně při příchodu
do hradu potkali, kterak komnaty pana Hynka právě opouští) má na svá obvinění
svědky a Znojmo před soudem s rabínem opustit nemíní.  Pan Hynek alespoň
souhlasil, že s vydáním rabína katovi nebude nikterak pospíchat.

Zbytek dne jsme věnovali přípravám na soud: obešli jsme město snažíce se
zjistit více o tom, jaké svědky a jaké informace má Kapistrán k dispozici.
Ukázalo se, že mu nějak podléhá a zprávy dodává jeden z Židů, kteří byli v
místnosti, kde se objevil golem.  Taktéž má Kapistrán dobré svědky na to, že
Židé, alespoň někteří, byli hotovi spojit se s Tmou proti městu.

Zajímavé údaje se mi podařilo najít v městských kronikách.  Na přelomu století
město zachvátil velký požár, židovská část a domy v okolí však zůstaly
největších škod ušetřeny a byl spatřen velký tvor an hbitě nosí vodu.  A v
časech, kdy padla Temnota a město oblehli a snad by ho i byli vyvrátili
nájezdníci, zase cosi, co nemohlo být nic jiného než opět golem, mocně pomáhalo
na opravách opevnění a město tak bylo nejhorší zkázy uchráněno.
