* Monday, 05/20/1450
** Město Znojmo, v klášteře bratrů minoritů, po laudách

Včera jsme přibyli do města a nechali si ukázat cestu ke konventu našeho řádu.
Klášter spravuje bratr převor, neboť opat Hyacint není zdráv a nachází se v
péči menších bratří; Bohu díky měl ale tolik sil, aby nás přijal, vyslechl naše
poselství a vyložil nám stav v řeholní komunitě, ve městě i v širším okolí.

Okršlek městský je již Tmy prost, to však neznamená, že je zde vše v pořádku.
Město velmi utrpělo v časech války před čtyřmi lety a zrovna budovy našeho
kláštera byly velmi poškozené.  Co hůř, nedaří se ani spustit práce na jeho
opravě: řemeslníky pronásledují neustálé nehody, padají na ně trámy či kamení,
praská pod nimi lešení nebo se oni sami mezi sebou přou, hádají či dokonce na
nože perou.  Opravy kláštera tak stojí a bratři klášter ani nemohou valně
používat a musí prosit o příbytek jinde, jako například zde u menších bratří.

Snad by tato ztráta Boží přízně mohla souviset s tím, že klášter přišel o
cennou relikvii svatého Kříže, která byla uložena ve schránce v klášterním
kostele; ten poničen příliš nebyl a nyní dobře plní svůj účel, ale relikvie z
něj zmizela.  Avšak pokud já mohu soudit, velký podíl na všech problémech bude
mít arcikacíř, o kterém se opat Hyacint též zmínil: pod jménem Tma v okolí ba
snad i ve městě bludy káže a lid na scestí svádí, hradnímu pánu se
podařilo proti němu zakročit a několik jeho spříseženců schytat, takřečený
Tma sám však unikl a jeho neblahé působení nepřestalo; připisuje se mu i
ukrutná smrt faráře od sv. Mikuláše před několika týdny.

Máme v úmyslu si prohlédnout klášter i místo uložení relikvie, jsem ovšem
přesvědčen, že bychom své síly měli soustředit na toho heretika.

** Znojmo, ve špitále bratrů františkánů, po nešporách

Z jistého úhlu pohledu by se snad dnešní den mohl jevit jako velmi úspěšný:
podařilo se nám najít a zneškodnit dvě ohniska pekelné moci, která zřejmě
působila neblaze na každého, kdo se na staveništi nacházel, a dá-li nám Pán
sílu, zítra či pozítří zničíme zbývající dvě; ovšem taky nám dnešní den ukázal,
jakých špatností je člověk schopen.  Na staveništi vskutku bylo nebezpečno: při
prohlídce mne nepěkně potloukl náhle uvolněný kámen a málem jsem spadl do
kašny, když jsem se chtěl očistit, a další kámen hrozil zavalit Lucase, ten je
však mrštnější než já a včas se uhnul - bylo ale zřejmé, že nic ze zvěstí o
častých nehodách není smyšlené.  Bůh mi vnuknul uchýlit se s modlitbou k
svatému Dominikovi a mým očím se zjevil prazvláštní obraz: v místech, kde k
nehodám nejčastěji docházelo, se vinula z temných vláken upředená chapadla,
pomalu se natahovala a smršťovala a sápala se po každém, kdo se tam nacházel.
Nevšiml jsem si toho hned, ale když jsem obraz popisoval svým druhům, došlo
nám, že chapadla jsou organizována do čtyř "stromů", s kořeny vedoucími kamsi
do útrob kláštera, v jednom případě do kašny.  Sledovali jsme jeden z těchto
kořenů a došli do cely v podzemí, kde krom Tmy bylo, ó hrůzo, hřebem ke zdi
přibité tělíčko nemluvněte.  Hraničář, veden bezpochyby božským vnuknutím,
tělíčko vzal a nedbaje pekelných zvuků, které z tělíčka vycházely, vynesl je na
světlo Boží, kde jsme s démonem, který si tělíčko osedlal, svedli prudký, ale
Bohu díky vítězný boj.

Podali jsme zprávu převorovi, a protože jsme očekávali, že podobný ne-li těžší
boj nás čeká i u dalších kořenů, pokračovat jsme se odvážili až po delším
odpočinku.  Druhý zdroj zlých sil se nacházel v jižní části podzemí, kde byla
oběšená mrtvola nějaké nebohé sestry klarisky, s nápisem "Judas" na cedulce
pověšené přes krk.  Zkusili jsme boj svést už zde, to ale k ničemu nevedlo -
bylo nutné tělo odříznout, čemuž se démon urputně bránil, a opět vynést ven.
Navíc se pak ukázalo, že není ještě hotovo, chapadla zůstávala na místě a my
museli s pekelnými silami svést ještě jeden duchovní zápas přímo u zdroje; to
stejné jsme museli udělali v místě, kde bylo nemluvně.

Na převorovu žádost jsme tělo klarisky pohřbili my, nejstihli jsme to ale před
zavřením městských bran a tak nám nocleh poskytli františkáni ve svém špitále
před branami, budiž jim za to díky.
