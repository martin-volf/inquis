* Tuesday, 05/21/1450
** Znojmo, klášter bratří kazatelů, o polednách

Našli jsme a zničili další zdroj temných sil v podzemí kláštera na západní
straně.  Bylo to těžší než v předchozích případech, tělo bylo tentokrát mužské,
záhadným způsobem zaklíněné do zdi v bezbožné nápodobě ukřižovaného Ježíše s
nápisem "Marie" vyrytým do prsou.  Nedařilo se nám ho ze zdi vyprostit,
podstoupil jsem tedy duchovní souboj s Temnotou za jeho přítomnosti a věru že
jsem potřeboval veškerou podporu, kterou mi mí druzi dokázali poskytnout.  Tělo
jsme pak museli odsekat a s jeho torzem vyšli na povrch zemský zcela vyčerpáni.
Nejsem si jist, jestli posbíráme dost sil na to, abychom si ještě dnes troufli
na zdroj poslední, pod kašnou; cosi mi říká, že se lze nadít něčeho ještě
strašnějšího, než jsme doposud viděli.  Nejsme už také nepoznamenáni: dobře
cítím, že chapadla Tmy zanechala v mé duši svůj otisk, a mám dojem, že totéž se
stalo i Lucasovi.  Měli bychom si co nejdříve vyhradit čas potřebný na očistu.

Hlavou mi navíc táhnou chmurné myšlenky: někdo dokázal sehnat ta těla nebo snad
dokonce ještě živé lidské bytosti, přinést je sem a zde nad nimi vykonat nějaký
příšerný obřad černé magie, který bezpochyby vyžadoval nějaký čas.  Kdo je
posedlý takovou záští proti klášteru nebo snad přímo proti našemu řádu, že svou
duši zaprodá černému a spáchá takovou ohavnost?  A jak je možné, že se sem dostal
a že ho přitom nikdo nevyrušil?  Měl snad nějaké pomahače mezi bratry, nebo
snad, nedej Bůh, sám z klášterní komunity vzešel?

** Znojmo, konvent minoritů, před kompletářem

Dopoledne nás velmi zmohlo, na těle a ještě více na duchu.  Spolu s mladým
Lucasem jsme nějakou chvíli rozjímali nad zhoubností Tmy, dosti nás to znavilo
a usoudili jsme, že si dnes již do podzemí sestupovat netroufneme.  Šli jsme
místo toho za znojemským purkmistrem, abychom se dozvěděli něco víc o
pochytaných spiklencích takzvaného Tmy a o vraždě faráře od sv. Mikuláše.
Purkmistr nás přijal, ale jeho informace nám mnoho nepomohly.  Některé ze
spiklenců zde znali, žádný z nich sice nebyl přímo z města, ale někteří byli ze
statků v blízkém okolí a purkmistr předpokládá, že i mezi obyvateli města má
ten bezbožník přívržence.

Ani o vraždě faráře před dvěma týdny jsme nic zásadního nezjistili: jeho tělo
bylo nalezeno ráno za městem pod zdmi kaple sv. Václava, večer předtím byl s
jistotou u sebe na faře.  Padlo též, že v době, kdy zhruba nynější potíže
začaly a kdy například vyhořel náš klášter, byl vypleněn konvent klarisek,
několik nebohých sester bylo uneseno a nenašlo se, několik bylo zneuctěno.  Ale ani zde
jsme se dále nedostali.

Purkmistr se zdál být poněkud roztrpčen tím, že se zabýváme věcmi, které, jak
patrně míní, spadají do jeho kompetence.  Nebyli jsme ale ve stavu mu sdostatek
přesvědčivě vysvětlit, že není únosné, aby se po takovou dobu ve městě
odehrávalo něco takového a vyšetřování nikam nevedlo, a že v tuto chvíli je
nezbytné, aby se do věci vložila inkvizice.  Zřejmě budeme muset se s ním
sejít ještě jednou, abychom si tuto záležitost vyjasnili.

