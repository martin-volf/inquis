* Wednesday, 05/22/1450
** Znojmo, podzemí kláštera bratrů kazatelů, před nonou

I dnes dopoledne jsme ještě spíše odpočívali, podnikli jsme kratší cestu za
město k usedlosti, odkud měl pocházet jeden ze spiklenců.  Usedlost je velmi
pobořená, přesto se nám však zdálo, že ji někdo obývá.

Po polední modlitbě jsme se s Lucasem pokusili usebrat a vzpamatovat se z únavy
způsobené temnotou, ani jednomu se ovšem nedařilo a neměli jsme proto zpočátku
mnoho chutí chodit do kláštera a potýkat se se silami zla.  Ale hlas nepochybně
odkudsi shůry mi nedopřál klidu a nabádal mne, abych svou únavu přemohl;
podařilo se mi přesvědčit i druhy, že další odklad již není možný - a dobře
tak, neboť jsme v klášteře hned po příchodu byli zpraveni, že zmizel bratr
Filip, onen sympatický mladý jáhen, a u jižního kraje rajské zahrady se
objevila kaluž krve.

Už jsme neváhali a sestoupili do podzemí sledujíce nové chapadlo, které se
zdálo napájet z oné kaluže.  Chapadlo v podzemí prostoupilo zdí, kam jsme za
nim nemohli, do míst, kde jsme předpokládali poslední zdroj temných sil ze
sklepení kláštera.  Než jsme ovšem mohli najít, kudy za ním, kdosi na nás v
temnotě podzemí střelil a Lucasově rychlé reakci navzdory se nám podařilo ho
dostihnout až v úzké chodbičce plné zlé tmy, kde ho Lucas, dezorientován, spíše
omylem než úmyslně na místě zabil.  Vytáhli jsme ho na světlo Boží - byl to
stále ještě s jistotou člověk, přestože se již očividně zaprodal Temnotě.

Pozornému Hraničáři se pak podařilo najít vstup do střední části podzemí,
vinula se tam úzká chodba s několika místnostmi až vešla do velkého sálu, kde
byl stůl, na něm mrtvola jáhna a schránka s postrádanou relikvií!  Učinili jsme
pokus nebožtíka i relikvii vzít a odnést, ale v tu chvíli se Tma, která se
dosud povalovala při zemi (a kvůli které se Lucas, již notně Tmou zasažen, do
sálu neodvažoval vstoupit) seskupila do ctyř menších a jedné velké temné
postavy a museli jsme s nimi podstoupit divoký souboj.  Bohu díky se nám
podařilo čtyři menší postavy zahnat do nebytí a Hraničářovi neobyčejně bystrým
zásahem zachytit schránku s relikvií, která užuž hrozila rozbít se pádem na
zem.  V tu chvíli se v místnosti zablesklo a prudký jas odhalil muže
neupraveného vzhledu a zarostlých tváří, až dosud zahaleného do tmy velké
postavy.  Tvářil se značně překvapeně, přesto však byl ve svých reakcích
rychlejší než my, máchnul pažemi a zmizel nám z očí.

Jsme si nyní velmi jisti, že to byl zlopovězený Tma; a je také velmi
pravděpodobné, že zde v podzemí nedlel sám, onen zbídačený muž byl nejspíš jeho
pomocník.  A ani to snad není vše: v jedné z místností byla na stole rozehrána
karetní hra, a jak jsme si zpětně vybavili, z temné chodby, ve které muže Lucas
zabil, se v jednu chvíli ozvalo divé kvílení.  V té rozrušené chvíli jsme tomu
nevěnovali mnoho pozornosti, ale zdá se mi nyní dobře možné, že zde v podzemí
stále ještě někdo je.


** Les mezi Únanovem a Znojmem, po setmění

Hledali jsme pak v podzemí Tmu nebo kohokoli jiného, ale neuspěli jsme.
Snažili jsme se s Hraničářem projít onu temnou chodbu, ale ta se větvila,
slézala do nižších pater - v jednom takovém jsme narazili na hnízdo velkých,
pavoukům podobných tvorů se znepokojivě lidskýma očima - a po nějaké době jsme
hledání vzdali; vzali jsme tělo bratra Filipa a vystoupili na světlo Boží.

Tam se mezitím srotili měšťané, neb, jak jsme se později dozvěděli, nad
klášterem zřejmě v době našeho zápolení s tím neznabohem vystupoval dým a
ozývaly se zlověstné zvuky.  Když jsme s mrtvolou nebohého jáhna vystoupili na
nádvoří kláštera, připsali to celé nám a hotovili se provést nad námi lidový
soud; těm nevědomým měšťanům to snad ani nelze mít příliš za zlé, ale mezi
nimi byli i bratři johanité a dokonce několik bratrů dominikánů a nejevili
nejmenší ochotu nám ku pomoci byť i hnout jediným prstem.  Nechali se nakonec
přesvědčit autoritou inkvizitora, ale trochu jsem v tu chvíli litoval, že jsem
hned na začátku nechtěl budit ve městě rozruch a hlasitě rozhlašovat, kdo nás
posílá a proč tu jsme.

Všemu ale ještě nebyl konec, neb připochodoval oddíl městské stráže a velitel
nás požádal, abychom ho následovali k pánu města, panu Hynkovi z Kunštátu a
Jevišovic.  Jak jsme se dozvěděli, říká se mu Suchý Čert - nemám nejmenší
ponětí, jak k tomu přízvisku přišel, ale jeho vzhled i chování by zavdávaly
dostatečnou příčinu: je mu jistě přes 60, vzhledu vskutku velmi vyschlého, a
netrpí ani nejmenším náznakem úcty k církvi svaté nebo jejím institucím.

Nás si nechal předvést nejspíš aby zjistil, co jsme zač a co ve městě chceme.
Naše pověření na něj neudělalo příliš dojem; ale naše tvzení, že se nám povedlo
očistit klášter od temných sil, už trochu ano - ovšem nikoli kvůli klášteru,
ale protože on sám potřebuje pomoc.  Předložil nám ultimátum: my do dvou dní
najdeme jeho schovance, patnáctiletého jinocha Tadeáše a dědice pána z
Lamberka, a on nám bude nápomocen v našich dalších úkolech zde ve městě, v
opačném případě opustíme město.  Nezdálo se mi, že máme příliš na výběr - jeho
přístup se mi nelíbil, ale on si z úřadu, který zastupujeme, nic nedělá a neměl
jsem tudíž, jak ho přimět přístup změnit; souhlasili jsme tedy.

Panoš Tadeáš zmizel z hradu někdy v noci z neděle na pondělí, týž den, kdy jsme
přibyli do města.  Podle informací, které se nám dosud podařilo zjistit, v tom
je nějaká záhadná žena:

- podle pana Karla z Němčic, nepříliš bystrého pečovatele mladého pána, byl
  panoš na večeři skleslý, jedl velmi skrovně a brzy se odebral do své komnaty;

- v komnatě pana Tadeáše jsme mnoho nenašli, naši pozornost vzbudila
  jeho prošívanice, ze které byl slabě leč zřetelně cítit perfum;

- panoš Jan, syn pana z Kunštátu, který se s Tadeášem přátelil, vzpomínal na
  návštěvu města v době trhů před třemi týdny; na trhu se rozdělili a někdy v
  tu dobu začal být Tadeáš často zamlklý, několikrát se zmínil o urozené paní,
  jejíž rod má mít v erbu čerta;

- podle městského kronikáře čerta v erbu mají vladykové z Únanova, sídlící na
  tvrzi nedaleko od Znojma; rytíř z Únanova, pan Maxmilián, poslal před čtyřmi
  lety svou dceru (dnes asi dvacetiletou) do klášterní školy snad v Kravařích,
  kde by měla být dosud, jeho žena o rok později zesnula; on byl koncem dubna
  (snad v době trhů?) u pana z Kunštátu.

Konečně jsme měli čas podat zprávu převorovi a předat mu schránku s relikvií.
Byl velmi potěšen, snažili jsme se mu popsat okolnosti, za jakých jsme ji
vydobyli, v nadšení nad nalezením relikvie nás ale poslouchal velmi roztržitě.
A nezdálo se ani, že by s námi příliš souzněl, když jsme se mu snažili
vysvětlit, že Tma by o relikvii mohl nadále usilovat a bylo by tudíž namístě ji
alespoň prozatím trochu lépe hlídat.

Ještě před zavřením městských bran jsme prošli část cesty na Únanov pátrajíce
po stopách, které by snad mohl zanechat panoš Tadeáš, nenalezli jsme však nic.
