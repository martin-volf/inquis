* Wednesday, 06/05/1450
** Jevišovické lesy, kolem poledne

Brzy zrána jsme se rozžehnali s opatem Hyacintem a dalšími muži z kláštera.
Opat Hyacint nám poděkoval za služby klášteru a předal poselství do dalších
klášterů našeho řádu, které máme v úmyslu navštívit.  Na hradě se nám podařilo
zastihnout pana Hynka, i on nám děkoval za služby městu; zdálo se mi ale, že
našeho odchodu příliš neželí.

Již vypraveni na cestu zaklepali jsme za městem na fortnu komendy bratrů
johanitů.  Přijali nás, otec Kapistrán též se zrovna vypravoval; přijal moji
hlubokou omluvu a nyní snad již vskutku usmířeni rozcházíme se každý jiným
směrem - on k městu Brnu, my na severozápad, na Moravské Budějovice a Jihlavu.
Bratra Gerarda jsme k mé lítosti nezastihli, nechal jsem jej pouze pozdravovat.

Záhy jsme došli početný průvod vyhnaných Židů, poznali nás hned a vypadali
rádi, že nás vidí; nevědí patrně, jak přesně došlo k smrti jejich rabína.
Požádali nás, abychom se přidali k jejich průvodu - souhlasíme, máme
přinejmenším do Budějovic stejnou cestu.
