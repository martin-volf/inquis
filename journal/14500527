* Monday, 05/27/1450
** Klášter dominikánů, po sextě

Po dopoledních modlitbách jsem znovu zašel za otcem Kapistránem; pokoušel jsem
se k němu dostat už včera večer, ale to jsem byl odmítnut, že je příliš
zaneprázdněn.  Tentokrát mne na krátkou chvilku přijal, tak leda abych přednesl
své argumenty, proč by měl se svou řečí několik dní posečkat.  Zdálo se mi
vhodné poprosit o pomoc sv. Jana Zlatoústého - ten mou žádost neoslyšel, ale
neuchopil jsem to za správný konec, nějakou dobu mi trvalo, než jsem pochopil,
že poukazováním na možné nevinné oběti mezi Židy u otce Kapistrána mnoho
nedosáhnu.  Nakonec jsem zkusil i na co upozorňoval Hraničář - že cesty ještě
nejsou dobře schůdné a posečká-li otec Kapistrán, budou Židé ochotnější opustit
město.  Tomu byl podle všeho ochoten přiznat váhu, nejsem si ale jist, zda to
ve výsledku stačilo.

** Měststké kobky, po nešporách

Purkmistr se svými lidmi v Taverně v Jámě schytali pět podezřelých mužů, už
jsme je zhruba vyslechli.  Prosťáček Jarmalín je podle všeho nevinen - vyčinil
jsem mu, že navštěvuje tak nevhodná místa, a nechali jsme ho propustit.  Naopak
Kryštan zkoušel zapírat, ale o svém spojení s Tmou lhal příliš průhledně a
nakázali jsme ho dále zadržet, stejně jako ostatní tři (Luppu Bartáka, Bištu a
poněkud exoticky vyhlížejícího Honala), u kterých jsme si nebyli jisti.

Přistoupili jsme k důkladnějšímu výslechu Kryštanovu, a ten se doznal dříve,
než jsme vůbec museli volat kata: spolu s dalšími dvěma se účastnil ubití
jáhna Filipa, akci vedl jistý Pavel a Kryštanovi bylo známo, že to je na pokyn
Tmy.  Také tvrdil, že se Bišta chlubil svými návštěvami na kopci Plášť.

Jsem poněkud na vážkách, jak s Kryštanem naložit: lze věřit, že krom rouhání a
účasti na oné vraždě není jeho svědomí více obtíženo a zdá se i, že svých
skutků pravdivě želí.  Je jisto, že propadl hrdlem, pokud se však upřímně
vyzpovídá, snad jeho duše může ještě dojít spasení a nebudu nucen požadovat
její očistu ohněm.  O dost zatvrzelejší ovšem vypadá onen Bišta - už při jeho
výpovědi odpovídal velmi pohrdlivě a bylo zřejmo, že něco skrývá, obávám se, že
při jeho výslechu se bez katovy přítomnosti neobejdeme.
