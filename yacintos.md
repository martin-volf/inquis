Milí bratři v Kristu a našem řádu, pravil opat Hyacint.

Mám sám nyní málo sil, je tu však celá řada věcí, které by bylo třeba pro náš
řád a naši víru udělat. Samo nebe vás seslalo v tento čas a byly vyslyšeny mé
modlitby. Děkuji drahému papeži Mikuláši V., jakož převelikému kardinálu
Torquemadovi, který je velkým příznivcem našeho řádu, že vás k nám poslali.

Nejvíce mě nyní tíží tři skutečnosti, se kterými si neumíme sami pomoci.

Nedaří se nám s opravou kláštera. Po posledním požáru a zkáze z léta páně
čtrnáctistého čtyřicátého šestého, kdy byl klášter zle pobořen, jsme sice s
milodarů dokázali získat peníze na jeho opravu, ale s tou se nedaří poslední
roky pokročit. Kdykoli se s opravnými pracemi započne, jakoby nějaká zlá síla
sama tomu bránila. Na staveništi dochází k nehodám, dělníci chromnou, ba i
zmírají. Lešení padá, materiál se kazí, dochází k hádkám i potyčkám mezi
chasou. Co jeden den postaví, do druhé dne zas padne. To vše je jistě dílem sil
pekelných, snad samotného arciďábla, který tak trápí naše země v posledních
dekádách. Kdyby se vám podařilo, aby lidé huťmistra Lipodla se mohli k práci
navrátit, oprava mohla bez dalších potíží pokračovat a klášter co nejdříve byl
opět obyvatelný a naši bratři ni já jsme nemuseli hledat přístřeší v
provizorních ubytovnách jiných řádů.

Co mě velice trápí, je také ztráta naší svaté relikvie, ano, relikvie svatého
Kříže, která se ztratila v čase požáru, či krátce před nebo po něm. Naše svatá
relikvie byla ozdobnou a duchovním naplněním našeho kostele sv. Kříže, který se
nachází při klášteru. Kostel sám nebyl při požáru léta páně čtrnáctistého
čtyřicátého šestého tak poničen, jako náš konvent, i když před mnoha lety,
během kališnického běsnění a obléhání byl také značně poničen a bylo nutné ho
restaurovat. Kostelu se i nyní daří, leč ztracená relikvie je bolestí, která mě
zbavuje radosti a sil. Na druhou stranu doba temná snad dala naději, že
relikvie zatím nebyla z města odvezena a nedejbože zničena či někam do ciziny
prodána. Naše relikvie byla světlem v temnotách mnoha předchozích let a já
doufám, že bude znovu uvedena do našeho kostela a bude pomáhat bratrům a
sestrám v těžkostech a pochybách.

A v neposlední řadě je tu ošklivá záležitost s řáděním toho heretika. Sám sobe
nazývá Tma a říkají mu tak i jeho nohsledi, které dokázal svést z pravé
cesty. Ano, pekelné jméno si dal a nějaký čas po příchodu Tmy začal tu ve
Znojmě zle proti naší víře kázat, jak vám potvrdí každý z našich bratrů v
Kristu, proti katolické církvi tajně na různých místech a shromážděních plival,
vinil ji ze všeho možného i nemožného, včetně samotné Tmy a jejích pádů na
člověka, bratry a sestry naše. Arcikacíř to byl, horší Husa i s Jeronýmem. Leč
nebylo možné ho dostihnout. Spolu s bandou svých pomahačů se odvážil i přepadat
a na životě ohrožovat některé význačnější osoby naší víry. Zle tak před pár
lety potloukli našeho tehdejšího převora a i několik bratrů minoritů. A je to
až strašné to vyjevit, že jejich hrozným skutkům neuniklo ani několik sester
klarisek v jejich klášteře. Městské právo na ně bylo dlouho krátké, až před
nedávnem se podařilo snad tu bandu v lítém nočním boji rozbít, za pomoci pana
rytíře z Kunštátu našeho hejtmana a hradního pána, za což mu buď co
nejsrdečnější dík. Několik padouchů skončilo na  mučidlech, leč byli zatvrzelí
a svého velitele neprozradili. Skončili v plamenech, rouhači a zloduši. Samotný
sebezvaný Tma však spravedlnosti uniká. Před pár týdny pak kdosi zhubil faráře
od sv. Mikuláše a moji bratři mi říkali, že tak ošklivé dílo nikdy neviděli, co
všechno s ním dělali. A já jsem přesvědčen, že to má na svědomí zase ten
arcikacíř.

Tož to jsou bratři věci, které nás tu nyní nejvíce svírají a tíží.
